---
templateKey: 'article-page'
title: 'Къмпингуващи и ценители на природата почистиха Карадере за Гергьовден'
slug: 'kmpinguvashhi-i-czeniteli-na-prirodata-pochistiha-karadere-za-gergovden'
date: '2014-05-09T00:00:00.000Z'
author: 'earthling'
cover: ''
meta_title: 'Къмпингуващи и ценители на природата почистиха Карадере за Гергьовден'
meta_description: ''
tags:
  - Статия
---

Местни хора, собственици на имоти и дългогодишни посетители почистиха и изнесоха над 80 чувала отпадъци от плажа и района на Карадере, на север от гр. Бяла, по време на националния празник 6 май. В акцията се включиха 20 души. Освен щателно почистване на района около плажа, те изградиха и 6 тоалетни, за да предотвратят безконтролното замърсяване на района през предстоящия летен сезон, когато мястото привлича хиляди дивокъмпингуващи летовници с непокътнатата красота на съхранената си природа. Поставена бе и информационна табела с указания за опазване на чистотата на местността.

![Майска акция по чистотата](http://karadere.info/sites/default/files/6май.jpg)

С особено старание бригадата прочисти района около старата рибарска хижа в северния край на плажа, където от години бяха струпани боклуци. „Мястото там беше снимано в местния вестник на община Бяла, с цел да бъдат злепоставени летуващите на Карадере, въпреки, че историята е друга: рибарите не обитават мястото от година и някой е разглобил и отнесъл, дори да кажа откраднал, старите фургони и всичко желязно, което може да бъде отнесено; в резултат беше останало всичко онова, което ще видите по снимките, – но с общи усилия мястото е почистено.“ – обяснява Мария Лалева, координатор на гражданската инициатива „Да спасим Карадере“. Организацията за пролетното почистване бе осъществена в едноименната група във Фейсбук.

Един от членовете на групата с псевдоним Last Mohican осигури чували, ръкавици и транспорт на отпадъците с личен автомобил до мястото, откъдето местната фирма концесионер ги изнесе към бунището. По същото време доброволци сковаха тоалетни на Карадере с доставен от тях собствен дървен материал. По случайно съвпадение същата нощ почистващите станаха свидетели на незаконна сеч в местната борова гора, извършена от местни жители на общ. Бяла, които бяха разпознати в сигнал до полицията, община Бяла и горското стопанство.

Акцията опроверга хулите на местни общински велможи по Черноморието, тиражирани от покорните им медии, според които дивото къмпингуване предизвиква замърсяване. „Напротив, искаме да покажем, че обичаме Карадере се отнасяме към него с любов, не чистим за пръв път и възнамеряваме да продължим да го пазим чисто занапред“, заяви Лалева. Това е част от цялостната идея за атернативно развитие на региона, която има за цел да покаже, че може да се изгражда екологично и отговорно отношение и запазване на дивата природа на Карадере. Хора от цяла България искат мястото да остане такова, каквото е, като полагат грижи за него и обживяването му през летния сезон и не само, за сега на доброволни начала, а във времето с все повече стойностни акции и действия по темата. На протестна арт-акция срещу застрояването на Карадере през април участниците обявиха намерението си да предложат и нещо съвсем ново като идея – гражданска концесия за опазване на природата и чистотата на Карадере.
