---
templateKey: 'article-page'
title: 'Позиция на сдружение "Да запазим Корал" и гражданска инициатива "Да спасим Карадере" относно провежданите реформи в съдебната система'
slug: 'pozicia-na-sdruzhenie-da-zapazim-koral-grajdanska-iniciativa-da-spasim-karadere'
date: '2015-07-12T00:00:00.000Z'
author: 'marialaleva'
cover: ''
meta_title: 'Позиция на сдружение "Да запазим Корал" и гражданска инициатива "Да спасим Карадере" относно провежданите реформи в съдебната система'
meta_description: 'Целият текст е представен по-долу.'
tags:
  - Действие
---

**Позиция** на сдружение **"Да запазим Корал"** и гражданска инициатива **"Да спасим Карадере"** относно провежданите реформи в съдебната система

**П О З И Ц И Я**

**В подкрепа на реформата в съдебната система чрез внесените промени в Конституцията**

**от**

**_Сдружение_ „Да запазим Корал” и гражданска инициатива „Да спасим Кара дере”**

Защитата на Карадере и на Корал събира огромна обществена подкрепа, не само защото граждани се борят да запазят едни от малкото останали красиви места по Черноморието. Най- вече, защото това е битка на законността срещу триумфа на незаконните строежи, на гражданите срещу мафията и интересите, излизащи извън рамките на закона.

Подкрепата за Корал и Карадере е широка, защото гражданите на България  застават срещу  беззаконието и корупцията в страната и няма да позволят те да превземат държавата и бъдещето на хората и унищожат един от най-ценните ѝ ресурси – природата.

**Призоваваме за подкрепа на съдебната реформа и то чрез внесените в момента предложения за промени в Конституцията и проекта за промени в Закона за съдебната власт,** представен от правосъдния министър Христо Иванов. Съдебната реформа не засяга само магистратите, тя засяга всички нас. Затова тя трябва да се решава според интереса и мнението на гражданите, а не в зависимост от договорките в Парламента. Единствено независимото правосъдие може да препъне беззаконията, трупани в продължения на години, да спре корупцията, да разследва недосегаемите и да защити обществения интерес.

Битките за Корал и  за Карадере, за наказания за източените милиарди от КТБ, които връщаме ние данъкоплатците, са само част от случаите, които показват как промените в Конституцията ни касаят. Всички случаи трябва да бъдат и разследвани и решавани независимо. Карадере, Корал, КТБ са само няколко от тях. Искаме съдът, който се произнася по всички беззакония, свързани с обикновения човек и обществените казуси да работи в независима среда.

Подкрепяме промените в Конституцията, защото са стъпка към независимост на системата чрез промени в структурата на Висшия съдебен съвет. Явното гласуване, когато членовете на ВСС взимат решения за повишаване в  кариерата на следователи, прокурори и съдии, както и за наказание на гнилите ябълки, ще намали възможността за договорки „под масата”. Прозрачността и отговорността чрез явно гласуване са защита срещу корупция и влияние. Това е само едно от основанията ни за подкрепа. Явни ще се гласуванията и за Главен прокурор, и за Председател на Върховния административен съд.

Време е да си отворим очите и да сме критични към изказванията на политиците, които не желаят да гласуват промените и към публикациите в някои медии. Алармираме, че се извършва манипулация и подмяна на това какво е съдебна реформа**.** Основните говорители на статуквото са ДПС, Главния прокурор, Председателят на Върховния административен съд, отказващите да гласуват. Някои от порочните тези са:

- „Подкрепяме съдебната реформа, но... няма да гласуваме за промените”.

- „Предложенията нищо няма да променят”. Напротив, ако членовете на ВСС се еманципират, явното гласуване ще им помогне да са независими дори от политиците.

- „За реформа сме, но първо процесуални промени”. Само че, в зависимата среда #Кой е над закона и доминира процеса.

Призоваваме народните представители от ГЕРБ, РБ, Патриотичния фронт, АБВ, БСП, България без цензура да докажат на чия страна са, независимо от партийното решение и да гласуват по съвест предложените промени в Конституцията. След това и промените в Закона за съдебната власт. Ние също споделяме мнението, че съдебната реформа трябва да включва и прокуратурата.

Моментът е преломен и ако искаме да живеем в страна, в която законността е гарантирана, трябва в този дебат да наложим интереса на гражданите над този на статуквото, на мафията, на #Кой.

Призоваваме всички, които подкрепят каузите на Корал и на Карадере, както и всички, на които им е писнало от корупцията, подигравката с гражданите, опитите за манипулации или пък безнаказаността в България, да излязат във вторник, 14-ти юли, 18.30 часа пред Съдебната палата в подкрепа на реформата в правосъдието.

Да изчистим цялата съдебна система и тя ще изчисти всичко останало. Така ще спасим и природата на България!
