---
templateKey: 'article-page'
title: 'Протест срещу наглостта и застрояването на Карадере'
slug: 'protest-sreshtu-naglostta-zastroiavaneto-na-karadere'
date: '2014-03-20T00:00:00.000Z'
author: 'pavelan'
cover: ''
meta_title: 'Протест срещу наглостта и застрояването на Карадере'
meta_description: 'Протестно шествие ще свърже Министерски съвет с Министерство на икономиката и Агенцията за нвестиции на 20.03.2014 от 18.00 ч.'
tags:
  - Действие
---

Протестно шествие ще свърже Министерски съвет с Министерство на икономиката и Агенцията за нвестиции на 20.03.2014 от 18.00 ч. Митингът е насрочен във [фейсбук](https://www.facebook.com/events/420311444772313/?ref_notif_type=like&source=1). Анонсът за протеста гласи:

Въпреки протестите, предизборните обещания и законите, правителството дава рамо на застрояването на Карадере от офшорка с незнайни собственици. По супер нагъл начин - чрез подписан Меморандум за приоритетна инвестиция, за да се избегнат законови процедури и да се залъжат едри инвеститори, че проектът е в кърпа вързан.

Министърката на околната среда Искра Михайлова очевидно е твърде ниско и не е запозната с далаверата: преди месец тя обяви, че в РИОСВ няма постъпили инвестиционни намерения за Карадере. Навярно защото в проекта е замесено името Станишев - един от архитектите на проекта е арх. Георгий Станишев, брата на Сергей.

В обхвата на две защитени зони по Натура 2000 са предвидени 1200 самостоятелни жилищни единици, в сгради от 1 до 5 етажа. При спазване на законите проектът е обречен! Но закони за управляващите явно няма, а местните общинари ламтят за нов Слънчев бряг върху дюните на Карадере.

Инвеститорите - Мадара Юръп, са обявени за приоритетни и ще бъдат обслужвани по Закона за насърчаване на инвестициите, независимо, че са офшорна компания. Припомняме, ЕС има директива, която цели собствеността на офшорките да е ясна до физическо лице и участието им да е ограничено. При нас закона за офшорките беше направен от Делян Пеевски и Йордан Цонев, виждаме кого обслужват.

Ако сте съгласни, останете вкъщи. Ако ви пука, излезте.
Министерски съвет, 18.00 - 18.30 ч. 18.30 - 19.00 пред Министерство на икономиката, вносител на меморандума. #оставка!

Чрез шествието днес "свързваме" Министерския съвет, взел скандално решение да подкрепи проекта като последна точка, вкарана в последния момемент на вчерашното му заседание, с Министерство на икономиката, откъдето е било внесено. Но има още една ключова дестинация - Агенцията по инвестиции на "Аксаков," която има окончателната дума по издаването на сертификат за инвеститор клас А. Нека изискаме от шефа й да откаже сертификата, и да си каже КОЙ притиска институциите отгоре за да издават противозаконни решения в чужд икономически интерес?
