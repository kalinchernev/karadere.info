---
templateKey: 'article-page'
title: 'Вътрешна проверка на МОСВ по скандалното решение на РИОСВ Бургас за бетонния "къмпинг" на "Макси" разкрива шокиращи факти'
slug: 'vatreshna-proverka-mosv-po-skandalnoto-reshenie'
date: '2015-03-18T00:00:00.000Z'
author: ''
cover: ''
meta_title: 'Вътрешна проверка на МОСВ по скандалното решение на РИОСВ Бургас за бетонния "къмпинг" на "Макси" разкрива шокиращи факти'
meta_description: 'Доклад от вътрешната проверка на МОСВ извършена през м.Октомври 2014 г. стигна до Гражданска инициатива "Да спасим Карадере" от вътрешни източници в МОСВ.'
tags:
  - Случай
---

Доклад от вътрешната проверка на МОСВ извършена през м.Октомври 2014 г. стигна до Гражданска инициатива "Да спасим Карадере" от вътрешни източници в МОСВ. Докладът разкрива мащабни порочни практики на пренебрегване на законовите изисквания от страна на хора в ръководството на РИОСВ Бургас, които с действията си на практика систематично са работили за да осигурят на фирма "Макси" нужното й решение да не се провежда оценка на въздействие на околната среда /ОВОС/ на проекта й за "къмпинг" на Карадере. Информация за проекта, станала обществено достояние по-рано, сочи, че на практика той предвижда четириетажно масивно строителство. Очевидно обаче инвеститорите са решили да заобиколят императивните законови изисквания за ОВОС на всяка цена и са намерили нужната подкрепа от страна на държавни чиновници в бургаската екоинспекция.

Още през Октомври 2014 г. тогавашният служебен министър Жекова отмени порочното решение на РИОСВ Бургас и освободи тогавашния директор на инспекцията. Но подробностите и мащабите на схемата, по която ръководството на РИОСВ на практика е обслужвало интересите на "Макси" излязоха наяве за пръв път изтичането на доклада от проверката. Той демонстрира следните шокиращи факти:

- на два пъти ръководството на РИОСВ Бургас е пренебрегнало експертните становища на собствените си служители, според които е трябвало незабавно да се откаже инвестиционното предложение на "Макси";
- РИОСВ пренебрегва и укрива от други органи становища на Регионална здравна инспекция - Варна, задържа и манипулира преписката, за да осигури благоприятен на инвеститора изход;
- в разрез със задълженията си като държавен контролен орган, РИОСВ предоставя всички становища по проекта на инвеститора, за да може той да отстрани документално проблемите доколкото е възможно;
- въпреки това повечето проблеми на предложението остават неостранени, включително и посочената от РЗИ пълна липса на адекватна ВиК инфраструктура, която прави строителството в района на Карадере правно невъзможно;
- след двата последователни отказа да одобрят предложението, както РЗИ така и БДУП мистериозно променят становищата си и издават лаконични положителни становища без обосновки, които РИОСВ - Бургас незабавно приема;
- прието е писмо от община Бяла, получено и заведено извън работно време;
- установени са многообразни процедурни нарушения в самата инспекция, нарушаващи линиите на субординация и отговорност.

Представители на "Да спасим Карадере" обявиха на пресконференция днес, че ще сезират прокуратурата за процедурни нарушения и порочни практики при
даването на становища в Регионалната инспекция по околна среда и води /РИОСВ/ - Бургас, констатирани в доклада на МОСВ, предаде БТА.

Смятаме, че главният прокурор трябва да разследва случая, защото той показва хронични проблеми в тъканта на държавната
администрация и обслужването на обществения интерес, заяви Павел Антонов. По думите му трябва да се установи има ли натиск от
инвеститора върху служителите на РИОСВ-Бургас, има ли подбуждане към корупция и кой на практика е променил становищата на БДУВ и
РЗИ.

С доклада си МОСВ е дало срок един месец /до края на ноември 2014 г./ на РИОСВ-Бургас да изпълни препоръките и да
реорганизира работата си, за да не се допускат подобни практики, каза Люба Батембергска - координатор на гражданската инициатива
"Да спасим Карадере". По думите й в резултат има и отстранен експерт в екоинспекцията.
