---
templateKey: 'article-page'
title: 'Изчистихме Карадере и държим да остане непокътното и незастроено!'
slug: 'izchistihme-karadere-i-drzhim-da-ostane-nepoktnoto-i-nezastroeno'
date: '2014-10-16T00:00:00.000Z'
author: ''
cover: ''
meta_title: 'Изчистихме Карадере и държим да остане непокътното и незастроено!'
meta_description: ''
tags:
  - Действие
---

Под шеговития надслов „Да подготвим Карадере за багерите“ се проведе есенното почистване на Карадере на 11 и 12 октомври, организирано във фейсбук групата на гражданска инициатива „Да спасим Карадере.“ Над десет доброволни участници от местния общински център Бяла, както и от Кюстендил, Златоград, София, Варна и Балчик се включиха в работата, която заедно с подготовката и изнасянето отне общо 4 дни. В акцията помогна и доброволец от Словения - Александър Питливка, който е сред поддръжниците на Карадере и редовен турист в Бяла. Гражданите представиха резултатите от почистването на пресконференция в БТА днес.

В резултат от координираните действия на гражданите бяха събрани над 20 чувала отпадъци от отминалия туристически сезон на дивия плаж, както и донесен от морските течения боклук. Сметта бе извозена с лични превозни средства и изпълни два контейнера, поставени от община Бяла в края на града при изхода към Карадере. Акцията доказва за пореден път несъстоятелността на злонамерените и клеветнически твърдения разпространявани до институции и медии от псевдо-асоциации на собственици на земи, създадени за да спомогнат за пълно застрояване и съсипване на Карадере, Черноморието и останалите оцеляли кътчета природа в България в тесен печалбарски интерес на шепа строителни спекуланти, заявиха от „Да спасим Карадере.“

_„Всички мои клиенти идват заради Карадере. Ако се застрои, ще ги загубя. Това което има да казвам е това, което го правя воден от мисълта да се запази природата и за следващите поколения,“ заяви Валентин Стоянов, собственик на малък хотел в Бяла и участник в почистването с работа и превоз._

Община Бяла от години систематично насърчава проекти за застрояване на района около Карадере и оказва минимално съдействие на усилията за поддържането му чисто и популяризирането му като природна дестинация. Ето защо граждани от инициативата „Да спасим Карадере“ от години систематично чистят и поддържат плажа. В началото на отминалия сезон те инсталираха компостни тоалетни и информационни табели за намаляване на екологичния натиск върху природата от туристи. През април граждани от района и страната демонстрираха артистично през Общината с искане за прекратяване на бетонирането и сътрудничество за опазването и съхраняването на Карадере като природно богатство на Бяла и България.

Славена Николова, също от гр. Бяла, заяви:

_„Обижда ме, че медиите говорят за всички в Бяла като един- не искат да се строи. Не е вярно. Всички тук, и родителите ни и бабите и дядовците, са идвали тук като малки. Не знам защо отрязват корените си. Трябва да погледнем по-мащабно – в България са останали само 1-2 незастроени плажа, и тях ли искаме да превърнем в бетон? Кара Дере е място на което ходят много артистични хора и вдъхновени от красотата създават нови творби. Дерето осигурява също спокойствие и за родители с дечица. Мисля, желая и вярвам че това вълшебно кътче ще запази прекрасната си природа, такава каквато е в момента. Защо да унищожаваме този рай за хора, животни и растения със сгради, улици и непрекъснат прахоляк?»_

Граждани и участници в инициативата „Да спасим Карадере“ изпращат тази седмица запитвания по електронна поща до Министерски съвет и Министерство на икономиката и енергетиката, за отменяне на лобисткото решение на кабинета „Орешарски“ от 19 март тази година, за предоставяне на приоритетен инвестиционен клас на проекта за застрояване на Карадере от компанията „Мадара Юръп.“ В жалбата пред ВАС през пролетта Добромир Добринов и Павел Антонов установиха, че инвестиционният проект за строителство в Карадере попада частично върху защитени зони по Натура 2000 и неговото одобряване може да се пристъпи едва след като са реализирани правото на достъп до информация, участие на обществеността и достъп до правосъдие, гарантирани от норми на българското и международно законодателство, както и от директиви на ЕС.

Според гражданската инициатива решението на кабинета „Орешарски“ е лобистко и нарушава императивно изискване на самия Закон за насърчаване на инвестициите, според което е задължително инвестиционния проект да „има издадено положително становище от съответния компетентен орган по околната среда или положително решение за оценката на въздействието върху околната среда съгласно действащото законодателство“ (чл.16, ал.1, т.4). Освен това е абсурдно приоритетен инвестиционен клас да се „подарява“ на компания, която е на загуба през последните пет години, коментира Люба Батембергска, координатор на инициативата. На 26.09 Батембергска и адвокатът на тъжителите Александър Кашъмов внесоха в МС искане за отменяне на спорното решение, на което се очаква отговор от кабинета на Близнашки.

На 09.10.2014 г. моментална масова гражданска реакция в интернет предотврати даването на зелена светлина за строителство на Карадере за друг проект, представян като „къмпинг,“ но предвиждащ триетажно строителство. След внесена късно вчера в РИОСВ - Бургас жалба от Българско дружество за защита на птиците и Българска фондация Биоразнообразие, служебният министър на околната среда Светлана Жекова оспори становището на директора на инспекцията в Бургас, с което бе преценено да не се извършва ОВОС.

На 08.09.2014 представители на гражданската инициатива внесоха в кабинета на служебния премиер Георги Близнашки 5800 подписа срещу предотвратяване на застрояването на местността „Карадере” и за опазване й като едно от последните оцелели кътчета дива природа по Черноморието. Подписите бяха събрани съгласно Закона за пряко участие на гражданите в държавната власт и местното самоуправление, участват жителите на община Бяла (Варна), почиващи и ценители на природата на Карадере, както и граждани от цялата страна.
