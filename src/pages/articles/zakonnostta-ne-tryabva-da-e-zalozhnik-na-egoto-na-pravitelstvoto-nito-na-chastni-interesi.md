---
templateKey: 'article-page'
title: 'Законността не трябва да е заложник на егото на правителството, нито на частни интереси'
slug: 'zakonnostta-ne-tryabva-da-e-zalozhnik-na-egoto-na-pravitelstvoto-nito-na-chastni-interesi'
date: '2018-02-14T00:00:00.000Z'
author: 'marialaleva'
cover: ''
meta_title: 'Законността не трябва да е заложник на егото на правителството, нито на частни интереси'
meta_description: 'Народното събрание празнува 139 години от конституирането си в събота, но днес се готви да гласува повторно един закон в нарушение на Закона за нормативните актове и на Правилника си за работа, а именно промените в Закона за опазване на земеделските земи (ЗОЗЗ).'
tags:
  - Блог запис
---

**Народното събрание празнува 139 години от конституирането си** в събота, но днес се готви да **гласува повторно един закон в нарушение на Закона за нормативните актове и на Правилника си за работа**, а именно промените в Закона за опазване на земеделските земи (ЗОЗЗ). Прокарването на съществени промени, каквато е статута на земеделските земи, през преходни и заключителни разпоредби на Закона за посевите и посевния материал е в нарушение за закона.

Недопустимо е това, което всички виждаме - **законността да е заложник на войната между ГЕРБ и Президента,** ветото върху този закон да бъде отхвърлено заради отношенията между институциите.

Ние бяхме свидетели как промените в предназначението на земеделските земи, с които се улеснява застрояването на Черноморието**, бяха раздавани на хартийка в последния момент, не бяха входирани, не бяха качени на сайта на Парламента**. Депутатите в комисия ги **получаваха час преди заседанието**, а в зала народните представители гласуваха, без да разберат какво приемат.

Виждаме как предлога **защита на интереса на дребни собственици се използва, за да се улесни строителството по Черноморието и в полза на „инвеститори**”, някои от тях променили статута на земята с Подробни устройствени планове в нарушение на законодателството. Два примера за крупни строежи – вилно селище на 800 дка над Яйлата и земите над Карадаре. **Призоваваме интересите на дребните собственици да бъдат защитени с нов текст и прозрачно**, след като **Министерство на земеделието даде данни колко точно са те**.

В законотворчеството трябва да има хигиена и етика. Н**еприемливо е Народното събрание да защитава предложенията за промени в статута на земеделските земи, чийто автор депутатът Йордан Апостолов, Обединени патриоти не е отхвърлил категорично съмненията за конфликт на интереси,** **доколкото** той и семейството му са собственици на над 2000 дка земеделски земи и на строителни фирми. Не е морално според нас промени в ЗОЗЗ да се предлагат от лица, които са се **облагодетелствали от заменки с държавни земеделски земи и след това в нарушение на Закона са се разпоредили с тях.** Съгласно чл. 24, ал. 10 на Закона за собствеността и ползването на земеделските земи е забранена продажбата на земи, извадени от държавен земеделски фонд в срок от 10 години. Припомняме, че г-н Апостолов и жена му са получили на 28.12.2008 г. чрез замяна стопанския двор в с. Оброчище община Балчик и в последствие през 2011 година са го продали на трети лица. По същия начин фирмата собственост на г-н Апостолов СИДОМ е получила от заменка с държавата на същата дата 28.12.2008 година стопански двор в с. Дуранкулак и също в нарушение на чл. 24 г. ал.10 от ЗСПЗЗ се е разпоредила с имота.

Демокрацията не е само възможност за протести, а зачитане на мнението на гражданите. Народното събрание е домакин на изложбата „Основи на парламентаризма”. България председателства Съвета на Европейския съюз. **Надяваме се, че Парламентът няма да наруши правилника си на работа и ще защити обществения интерес.**

**Парламентът и правителството имат нужда от доверието на гражданите**. Ние имаме нужда да имаме доверие на институциите. **Призоваваме Народното събрание да подкрепи ветото на Президента, което ние подкрепяме и да отхвърли промените в Закона за опазване на земеделските земи**.
