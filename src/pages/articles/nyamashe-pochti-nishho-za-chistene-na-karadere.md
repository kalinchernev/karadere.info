---
templateKey: 'article-page'
title: 'Нямаше почти нищо за чистене на Карадере'
slug: 'nyamashe-pochti-nishho-za-chistene-na-karadere'
date: '2017-09-25T00:00:00.000Z'
author: 'pavelan'
cover: ''
meta_title: 'Нямаше почти нищо за чистене на Карадере'
meta_description: ''
tags:
  - Действие
---

През уикенда на 22-24 септември 2017 г. доброволци от гражданска инициатива „Да спасим Карадере“ почистиха местността около любимия си плаж. Над 30 участници се включиха във станалата вече традиционна инициатива. Изненада ги чистотата на района след края на активния сезон.

„Количеството изчистен боклук беше незначително, затова пък времето е чудесно – сякаш морето и брегът ни приветстваха“, сподели Люба Батембергска, координатор на групата. За три дни бяха събрани едва няколко чувала, което демонстрира повишената загриженост на хората, които отсядат там, за чистотата на природата.

„Да спасим Карадере“ е гражданска инициатива, в която участват хора от цялата страна, включително и жители на гр. Бяла и село Горица. Към неформалната инициатива за запазване на местността се присъединиха и граждани на чужди страни, както собственици на имоти в община Бяла. Неформалната група организира пролетни и есенни почиствания вече четири години. Преди 2 години групата постави информационни табла, на които се публикуват сведения за дюните на плажа, информация за защитените растителни видове в района и правила за отговорно къмпиране. Всички дейности по поддръжка на местността се извършват от доброволци със собствени средства.

Плажът Карадере е един от малкото съхранени без застрояване по Черноморието и се поддържа през целия сезон от посетителите на Карадере. „Това лято се забеляза осезаемо подобрение в хигиената на района, почиващите събираха и изнасяха отпадъците до най-близките контейнери, имаше изкопани био тоалетни, и дори химически тоалетни с абонаментно обслужване,“ разказа Огнян Стоянов, собственик на имот в гр. Бяла и член на иницативата.

„Почистването доказа за пореден път несъстоятелните твърдения, разпространявани до институции и медии от лобисти на строителната индустрия, че къмпингуващите са безотговорни към природата. Напротив, местата, където се къмпира са най-добре съхранени по Черноморието, навсякъде, където се лее бетон, е загрозено. С действията си, че последователно се борим за запазването на една от последните незастроени местности по Черноморието“, заяви Батембергска.

Опазването на незастроените места по Черноморието е в ръцете на правителството и Народното събрание, подчертават от „Да спасим Карадере“. „Рискуваме нова вълна на презастрояване на Черноморието заради пороци в действащия Закон за устройство на територията (ЗУТ), които позволяват устройствени планове да бъдат в сила, дори когато нарушават разпоредбите на самия закон,“ каза Батембергска.

Тя припомни случая с Подробния устройствен план (ПУП) Бяла-Север, който предвижда застрояването на Карадере и беше обжалван от прокуратурата и обявен за незаконосъобразен с решение на Върховния административен съд и продължава да бъде в сила. Така по силата на ЗУТ новите общи устройствени планове ще узаконят натрупваните нарушения в продължение на години и ще отворят нова вълна на презастрояване на Черноморието.

Проучване на „Галъп интерншънъл“ сочи, че според **85%[](#_ftn1)**\[1\]** от гражданите** е необходимо да се въведат специални **мерки, които да гарантират защитата на незастроените местности по българското Черноморие**. **За въвеждане** на забрана за строителство на минимум **1 км. от плажната ивица по местностите, които все още не са застроени са 81.2% на сто от гражданите. За запазване на природата по българското Черноморие** е най-силна подкрепата на избирателите на **Патриотичния фронт – 97.9%.** Сред симпатизантите на ГЕРБ нивото на подкрепа стига до 84.7%, при тези на БСП – 83 %. Против са 5.3% от избирателите.

През юни 2016 година бяха подадени над 280 становища за въвеждане на специална зона В с превантивна устройствена защита зад плажовете за природосъобразен туризъм. Те не бяха взети под внимание.

[](#_ftnref1)\[1\]Национално представително проучване на Галъп Интернешанал, май 2106 г. [http://www.gallup-international.bg/bg/%D0%9F%D1%83%D0%B1%D0%BB%D0%B8%D0%BA%D0%B0%D1%86%D0%B8%D0%B8/2016/287-Polling-on-%D0%B5nvironment-issues-and-hypotheses](http://www.gallup-international.bg/bg/%D0%9F%D1%83%D0%B1%D0%BB%D0%B8%D0%BA%D0%B0%D1%86%D0%B8%D0%B8/2016/287-Polling-on-%D0%B5nvironment-issues-and-hypotheses)
