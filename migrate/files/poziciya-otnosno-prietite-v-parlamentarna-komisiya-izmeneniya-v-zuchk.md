---
templateKey: 'article-page'
title: 'Позиция относно приетите в парламентарна комисия изменения в ЗУЧК'
slug: 'poziciya-otnosno-prietite-v-parlamentarna-komisiya-izmeneniya-v-zuchk'
date: '2016-02-22T00:00:00.000Z'
author: 'marialaleva'
cover: ''
meta_title: 'Позиция относно приетите в парламентарна комисия изменения в ЗУЧК'
meta_description: ''
tags:
  - Действие
---

Във връзка с приетите в парламентарна комисия изменения в Закона за устройство на Черноморското крайбрежие, Гражданска инициатива „Да спасим Карадере“ подкрепя предложения статут на защитени плажове за природосъобразен туризъм на Иракли, Корал и Карадере. Отчитаме, че това са първите реални стъпки на Парламента и правителството за трайно запазване на последните незастроени местности по българското Черноморие, съобразявайки се с широката обществена подкрепа за съхраняването им.

Предложените изменения запазват плажните ивици на Карадере, Корал и Иракли, което е първа стъпка за защитата им. За да се отговори обаче на обществените очаквания да останат трите местности незастроени, е необходимо да се спре и застрояването в териториите зад плажната ивица.

Същевременно сме силно притеснени от предложената от някои депутати, тотална забрана за нощуване, къмпингуване и паркиране в зона А (до 100м. от морето) по цялото ни Черноморско крайбрежие. Настояваме забраната да отпадне, докато не бъдат приети пълните промени в ЗУЧК, регламентиращи природосъобразния туризъм и не бъде намерено трайно решение за запазване на местностите Иракли, Корал и Карадере.

Притеснението ни е продиктувано и от опитите на някои строителни предприемачи да представят полагането на още бетон по Черноморието като опит за “различно, природощадящо строителство”. Това вече се е доказало като манипулация, която цели да заблуди общественото мнение (пример - продължаващото застрояване на Иракли). В случая на Карадере инвеститорът Макси 1 АД планира непосредствено зад плажа комплекс с 1500 места, представен като “луксозен къмпинг”. Забраната за къмпингуване на този етап може да опорочи намеренията на народните представители трите плажа да бъдат съхранени и да ги превърне в подарък за инвеститорите. Допускаме, че част от народните представители са били подведени.  
Разчитаме, че Народното събрание ще приеме в зала статута на защитени плажове за природосъобразен туризъм и ще продължи заедно с правителството започналата политика за запазване на последните незастроени местности по Черноморието със забрана на строежите в тях и гарантиране на статут, който ще запази природните им дадености.

Колкото до забраната за нощуване на плажа, тя напомня отминали времена, когато свободното придвижване беше ограничавано. Обръщаме внимание и на целенасочените манипулации, че свободното къмпиране уврежда природата. Това е форма на туризъм, несравнимо по-щадяща към природата, в сравнение със застрояването.

Миналата година бяхме свидетели и на безпрецедентна акция срещу свободно къмпингуващите по цялото Черноморие, инициирана от НАБЧ, в която се включиха и държавните институции. В същото време без последствия бяха оставени отправените от коалиция „Да остане природата“ сигнали за незаконни строежи по Черноморието в зона А. Трябва да си даваме сметка за особеностите на българската „публичност” - манипулативната кампания срещу нас има за цел да изгони активните противници на застрояването на последните естествено красиви местности по Черноморието, в полза на инвеститори, чиито основания за строеж са издадени често в нарушение на действащото законодателство. Част от тези нарушения са доказани в съда и са спрени, за други обаче институциите са безсилни да ги коригират пост-фактум.

Съгласни сме, че регламентирането на къмпингуването е част от трайната защита на Иракли, Карадере и Корал. Затова призоваваме отново предлаганата забрана да отпадне докато не бъде намерено трайно решение за опазването им от бъдещо застрояване и не бъде приета цялостната стратегия за категоризиране на плажовете, разработвана в момента от Министерство на туризма.

Вярваме, че българските държавни институции и парламент ще работят в полза на обществото – законно, справедливо и безпристрастно и няма да се поддадат на манипулации, целящи изместване и дори подмяна на резултата от предложените промени в Закона за устройството на Черноморското крайбрежие.
